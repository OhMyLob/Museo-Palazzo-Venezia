L’oggetto più antico presente nella prima sala del Museo è questo cofanetto in avorio di manifattura bizantina databile tra l’850 e il 900  d. C.
Costituisce un importante esempio del lusso e della raffinatezza tipici della corte di Bisanzio e risale alla fase della Rinascenza Macedone (periodo di rinnovata potenza politica dell’impero bizantino e di rinascita delle lettere e delle arti, che si sviluppò sotto la guida della dinastia macedone fondata da Basilio I  dopo la fine della controversia iconoclasta).
E’ un dono di nozze per il matrimonio della coppia di imperatori bizantini raffigurati nella parte superiore del coperchio al cospetto di due donatori. L’iscrizione in greco cita “la coppia imperiale benedetta da Cristo” e associa l’anima dell’imperatore a “un vaso pieno di ricchezze” e il corpo dell’imperatrice a un “tesoro di doti straordinarie”. 
La scena della benedizione della coppia di sposi da parte di Cristo spiega perfettamente la relazione tra il cofanetto e l’episodio biblico descritto lungo le pareti dello scrigno: le vicende del Re Davide, che nel testo biblico è definito “il benedetto da Cristo”. Le storie, in tutto 15 episodi, vanno dalla nascita di David  (in alto a sinistra, accanto alla serratura) fino alla sua incoronazione a Re di Israele (sul retro, sul lato lungo del coperchio). La celebre scena dello scontro con il gigante Golia si trova nella parte posteriore.
Il cofanetto è decorato con la tecnica dell’altorilievo e l’artista è stato in grado di conferire volume e profondità alla figure, che sembrano quasi staccarsi dal fondo e che sono definite con minuzia di particolari. 
Da sottolineare, infine, la presenza di tracce dell’originaria policromia, visibili nel rosso tra le pieghe delle vesti e all’interno della bocca del leone raffigurato sulla fronte del cofanetto. 
