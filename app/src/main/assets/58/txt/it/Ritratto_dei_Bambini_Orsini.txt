Il dipinto è opera del fiorentino Tiberio Titi, figlio del più noto pittore e architetto Santi di Tito e divenuto un celebre ritrattista alla corte dei Medici, abile soprattutto nella resa molto attenta della fisionomia e influenzato dalle novità fiamminghe (come si evince dalla cura dei dettagli e dal realismo che pervade le sue composizioni).
Il quadro ritrae i cinque figli del duca di Bracciano Virginio Orsini (nipote di Cosimo I de’ Medici) e di sua moglie Flavia Damasceni Peretti (nipote di papa Sisto V) davanti all’arcata di un loggiato del castello di famiglia sul lago di Bracciano, visibile sullo sfondo.
I nomi dei bambini sono riportati sulla tela e ci aiutano a identificarli. Carlo è il neonato adagiato nella culla a sinistra: come anche altri due fratelli, indossa al polso destro un braccialetto di corallo (materiale a cui tradizionalmente, sia in ambito pagano che cristiano, si attribuivano proprietà apotropaiche). I quattro bambini in primo piano, divisi a coppie, stabiliscono la gerarchia e sfoggiano vesti sontuose, trapuntate d’oro. I due più piccoli, Cosimo e Ferdinando, rispettivamente di due e tre anni circa, indossano l’uniforme tipica della prima infanzia, detta “ungherina”, realizzata in damasco color cremisi. Ferdinando tiene nella sua mano destra un piccolo stemma di famiglia. 
Paolo Giordano e Alessandro, i più grandi (di quattro e sette anni), portano un abito di seta bianco con profilature dorate, spadino e grandi gorgiere al collo. Sul cinturino di cuoio del “giuppone” di Alessandro compare la data di stesura dell’opera: il 1597 (proprio l’anno in cui l’artista Tiberio Titti realizzò una serie di ritratti di bambini della famiglia Medici, con cui gli orsini erano imparentati).