Il dipinto rappresenta uno dei momenti più importanti della vita della Madre di Cristo, raccontato nel libro apocrifo del Transitus Mariae e ripreso poi nel XIII secolo nella celebre Legenda Aurea di Jacopo da Varagine. Molti anni dopo la Pentecoste, quando ormai gli apostoli erano sparpagliati per il mondo, un angelo appare a Maria per annunciarle la sua imminente morte; la Vergine avrebbe espresso come suo ultimo desiderio quello di rivedere gli apostoli, che si radunano al suo capezzale. 
In quest’opera Maria è distesa su un letto (raffigurato di traverso rispetto all’osservatore), sul cui comodino sono disposti un piatto, una brocca e una rosa (antico simbolo mariano). La Vergine è circondata dagli apostoli: tra loro c’è chi prega, chi cerca nelle Sacre Scritture una spiegazione e una consolazione per la sofferenza provocata da quanto sta accadendo, chi sistema la brace nel turibolo per l’incenso e chi brandisce l’aspersorio con l’acqua benedetta. Giovanni, l’apostolo prediletto, porge a Maria la candela dei morti (invece del ramo di palma, simbolo della Redenzione, spesso presente in scene raffiguranti questo stesso soggetto). Sopra la Madonna c’è un baldacchino, ancora di tipo gotico, che sembra quasi anticipare l’immagine del trono su cui ella siederà una volta assunta anima e corpo in Paradiso. La stanza si apre con due finestre bifore su una città medievale, i cui tetti e torri sono coronati dalla falce di luna che allude alla lontana Gerusalemme. 
Le nove persone in primo piano sono i membri della famiglia del donatore, rappresentati in dimensioni ridotte rispetto alle altre figure in segno di umiltà  e devozione nei confronti della scena sacra cui stanno assistendo. 