Questa testa femminile è stata acquistata dal Museo nel 1922 con l’ipotesi che si trattasse di un frammento dei perduti affreschi di Gentile da Fabriano e di Pisanello nella basilica di San Giovanni in Laterano. Per quanto si tratti di un’ipotesi suggestiva, non può essere verificata con certezza dal momento che tale ciclo è documentato esclusivamente da un disegno fatto da Borromini nel 1647, prima dell’inizio dei lavori da lui diretti su incarico di papa Innocenzo X in vista della celebrazione del giubileo del 1650 e in occasione dei quali gli affreschi quattrocenteschi andarono distrutti.
Solo negli anni Sessanta, con la scoperta degli affreschi del Palazzo Ducale di Mantova certamente realizzati da Pisanello, fu possibile riscontrare profonda affinità tra la donna di Palazzo Venezia e una delle donzelle che assistono ad un torneo.
Il dipinto raffigura una giovane donna di profilo, leggermente ruotata verso lo spettatore, con una tipica acconciatura di inizio Quattrocento, che ben esprime il gusto gotico cortese dell’epoca: la fronte molto alta e rasata (secondo la moda del periodo, attraverso l’uso di candele), le ciocche annodate da nastri, una fascia all’altezza dell’attaccatura dei capelli, mentre piccoli riccioli biondi ricadono lungo le tempie ed il collo. Il disegno è molto accurato, come si nota dal naso appuntito e dal collo slanciato.