Si tratta di un insieme omogeneo di quattro pezzi provenienti dalla collezione Wurts, risalenti alla metà del XVI secolo e realizzati in legno di pino cembro policromato e dorato. Le quattro figure sono di dimensioni inferiori al naturale (l’altezza supera di poco il metro) poggianti su una piccola sfera, realizzate in un unico blocco, scolpito a tutto tondo e pieno all’interno. Rappresentano i Lanzichenecchi, ovvero i famosi soldati mercenari di fanteria provenienti dalle regioni del Sacro Romano Impero (Svevia, Baviera, Voraralberg, Tirolo) che combatterono tra la fine del Quattrocento e la fine del Seicento e che furono protagonisti del Sacco di Roma del 1527. Il tragico evento, caratterizzato dalla brutalità e dalla violenza incontrollata dei Lanzichenecchi, segnò un momento molto importante delle lunghe guerre per il predominio in Europa tra il Sacro Romano Impero e il Regno di Francia, alleato con lo Stato Pontificio all’epoca governato da papa Clemente VII. La completa devastazione e l’occupazione della città di Roma sembrarono confermare simbolicamente il declino dell’Italia in balia degli eserciti stranieri e l’umiliazione della Chiesa cattolica, impegnata a contrastare anche il movimento della Riforma Luterana. 
Lo scultore li ha intagliati ciascuno in un atteggiamento diverso: uno è semplicemente stante, un altro canta, un altro ancora beve e il quarto brinda; nell’insieme compongono un quadro allegro e animato, che sembra visualizzare una popolare cantata tedesca di quei tempi che intonava “vita da lanzichenecco, vita allegra, in taverna notte e dì…” Il loro abbigliamento, un po’ disordinato, è caratterizzato da forme ampie e mosse: giubbe corte e variopinte con tagli da cui esce l’ampia camicia, calzoni di lana aderenti, corte braghe, grande cappello dotato di ricco piumaggio; Ben dettagliata è anche la rappresentazione dell’armamento: alabarda, spada leggera e katzbalger (spada corta, tipica dei Lanzichenecchi).
E’ difficile ipotizzare il contesto a cui appartenevano e la funzione originaria di questi pezzi (forse servivano ad arredare il salone da pranzo di una dimora nobiliare, magari di uno di quei “signori della guerra” che arruolavano soldati per risolvere con la forza una delle frequenti controversie dinastiche o territoriali).