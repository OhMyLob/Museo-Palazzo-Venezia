Innocenzo X fu il successore di papa Urbano VIII Barberini. Recentemente definito da un famoso storico dell’arte “brutto, cattivo e pericoloso”, pure ai suoi tempi non godette di buona fama essendo opinione largamente diffusa che la sua carriera ecclesiastica fosse stata finanziata dalla cognata, Donna Olimpia Maidalchini. Originaria di Viterbo, era ambiziosa e avida di potere e seppe abilmente sfruttare il cospicuo patrimonio lasciatogli dal primo marito per aprirsi la strada tra le famiglie aristocratiche più in vista in quel periodo, arrivando a sposare in seconde nozze il fratello maggiore del futuro papa.
Il busto è realizzato in terracotta: l’uso di questo materiale è giustificato dal fatto che molto probabilmente si trattava di un bozzetto, la cui alta qualità suggerisce sia stato utilizzato come modello per una serie di ritratti del pontefice scolpiti dallo stesso Algardi a partire dal 1652. La patina bianca che riproduce il colore del marmo e la doratura, un tempo presente e oggi purtroppo del tutto perduta, vennero applicate per conferire maggiore dignità all’opera, rendendola così adatta ad una funzione decorativa.
I tratti del viso, finemente descritti, lasciano trapelare un senso di amarezza unito alla dignità e alla consapevolezza del ruolo rivestito. La ritrattistica algardiana infatti predilige la ricerca introspettiva e naturalistica del soggetto alla rappresentazione del potere.
Innocenzo indossa il camauro (tipico copricapo in velluto), la mozzetta (una corta mantellina) e la stola su cui sono ricamati la colomba e il giglio, i simboli araldici dei Pamphilj che abbondano nella piazza romana a cui la famiglia è fortemente legata: piazza Navona. Qui gli architetti Borromini e Rainaldi rinnovarono per il pontefice il palazzo di rappresentanza (Palazzo Pamphilj, oggi sede dell’ambasciata del Brasile) e la chiesa adiacente, intitolata a Santa Agnese e al cui interno si trova la tomba di Innocenzo X. Anche Gian Lorenzo Bernini lavorò per questo papa, completando per lui la trasformazione della piazza con la realizzazione della celebre fontana dei Quattro Fiumi.