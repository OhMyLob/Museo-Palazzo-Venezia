La scultura, acquistata da Vespasiano Pitassi nel 1924 a Pacentro (nell’aquilano), rappresenta la Madonna stante e con il busto leggermente arcuato verso destra (scaricando il peso del corpo sulla gamba sinistra) secondo un modello francese duecentesco diffusosi poi in Italia. Grazie a questa posa la figura è morbida e sinuosa. 
Sul braccio sinistro siede il bambino, vestito di una tunica blu a motivi floreali e a palline in oro, come è in oro anche il mantello che gli copre le gambe. Maria indossa una tunica rossa con gigli (allo stesso tempo allusione alla sua verginità e alla casata reale francese degli Angioni) e palline in oro. Il mantello, dorato come quello di Gesù, è fermato sulla testa da una corona solo in parte conservata e arriva fino ai piedi, impreziosito da un bordo di colore blu ottenuto con preziosa polvere di lapislazzuli.
Il gruppo scultoreo era molto probabilmente destinato ad una visione frontale, come dimostra l’assenza di lavorazione e di policromia nella parte posteriore, e doveva essere sistemato in posizione sopraelevata, come sembra suggerire l’accenno di sorriso che la Madonna rivolge non al Figlio ma al fedele.