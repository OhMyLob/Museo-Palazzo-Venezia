Il dipinto, realizzato da Orazio Borgianni negli ultimi anni della sua vita, è caratterizzato da estrema drammaticità: il corpo martoriato di Cristo, con le ferite lasciate dai chiodi della crocefissione ben in evidenza, è posto centralmente, in primo piano e di scorcio. Gesù giace su una lastra di marmo (la pietra dell’unzione), dove verrà preparato per la sepoltura con gli unguenti contenuti nel vasetto in vetro poggiato sulla destra. Tutto intorno, rappresentate a mezzo busto, ci sono: a destra, le figure di San Giovanni Evangelista (che bacia con doloroso trasporto la mano di Cristo) e della Maddalena (il cui volto è completamente coperto dal manto giallo), a sinistra di Maria in preghiera. 
La luce è tutta concentrata sul corpo di Gesù e da esso si diffonde sull’intera scena, definendo forti contrasti di chiaroscuro che richiamano la stile pittorico di Caravaggio. 
Orazio Borgianni ha realizzato almeno un’altra versione del “Compianto”, oggi nella Galleria Spada di Roma, dimostrando particolare interesse per questo soggetto e grande ammirazione per il modello a cui molto probabilmente guarda: il “Cristo Morto” di Andrea Mantegna, capolavoro della pittura rinascimentale databile tra il 1475 e il 1483, esposto nella Pinacoteca di Brera a Milano. Mantegna proponeva un’ originalissima rappresentazione del compianto sul Cristo, rompendo con la tradizione precedente e sperimentando un punto di vista che nessuno prima di lui si era spinto ad osare. Gli artisti che hanno tratto ispirazione da questo rivoluzionario dipinto furono molti: tra i più celebri ricordiamo un importante lavoro giovanile di Annibale Carracci dal titolo “Cristo morto con gli strumenti della Passione”, che dovette influenzare lo stesso Borgianni. 
A distanza di secoli, Mantegna ha fornito suggestioni anche al cinema: il suo Cristo Morto è spesso chiamato in causa per la scena finale del film “Mamma Roma” di Pasolini, in cui appare il corpo senza vita di Ettore legato ad un tavolaccio della prigione (riferimento a quanto pare, però, negato dallo stesso regista in un’intervista, facendo propendere invece per un suo omaggio proprio ai dipinti di Borgianni).
