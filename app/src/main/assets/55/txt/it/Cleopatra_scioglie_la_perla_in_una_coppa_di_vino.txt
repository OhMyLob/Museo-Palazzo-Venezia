Il pittore Carlo Maratta, esponente del classicismo del XVIII secolo, usa sua figlia Faustina come modella per la regina egiziana: ci presenta una seducente Cleopatra, idealizzata e abbigliata secondo la moda dell’epoca, in una posa teatrale e artificiosa. 
La scena fa riferimento ad un aneddoto raccontato da Plinio il Vecchio nella “Naturalis Historia”: la donna è colta nel momento in cui, durante un  banchetto in onore del suo amante  Marco Antonio, si accinge a immergere nella coppa di vino un grande pendente in perla che per reazione chimica si sarebbe completamente disciolto. Ella avrebbe voluto dimostrare in questo modo il suo distacco dalle ricchezze e dalle cose terrene. Il dipinto è un tripudio di stoffe e di fastosi tessuti nella tonalità del rosso arricchiti da un ricco tavolo con il piano in marmo ed una lunghissima collana di perle appoggiata su una seggiola, anch’essa riccamente intagliata e dorata.