Quest’opera è denominata “cassa di Terracina” poiché è stata ritrovata  nella cattedrale di Terracina nel 1889, priva della sua originaria copertura. E’ uno dei più antichi esempi di cassoni lignei giunti fino a noi ed era probabilmente destinato a contenere documenti liturgici o paramenti sacri. 
La cassa ha una complessa decorazione divisa in due registri, che nell’insieme possono essere considerati un esempio di “Biblia pauperum”, ovvero la “Bibbia dei poveri”: attraverso immagini di grande impatto emotivo si intende colpire l’osservatore, rendendo efficace e immediata la predicazione  cristiana che, in questa fase, affida un ruolo molto importante alla suggestione data dalle rappresentazioni figurate.  La scena principale è quella del peccato originale di Adamo e Eva,  situata al centro del pannello anteriore della cassa; immediatamente al di sopra  è rappresentata un’aquila che ghermisce il serpente: il tema è dunque quello dell’eterna lotta tra il bene e il male,  ribadito dalle figure che si trovano rispettivamente a destra e sinistra dove cavalieri lottano contro centauri.
I tre tasselli  mancanti sul pannello frontale corrispondono alle serrature, di cui solo quella centrale, che non interrompe la decorazione, è originale.
