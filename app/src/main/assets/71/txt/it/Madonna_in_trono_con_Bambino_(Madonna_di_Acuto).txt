La Madonna di Acuto fu ritrovata nell’omonima località vicino Fiuggi ed è stata considerata la più antica e la più bella tra le sculture lignee del Lazio. 
La scultura era certamente pensata per una visione frontale, vista l’assenza di lavorazione sul retro, e per essere inserita in una nicchia (come sembrerebbe suggerire la posa  del capo, leggermente chinato in avanti). Il mantello blu è impreziosito da paste vitree colorate, mentre le pietre incastonate sulla fibula circolare al centro del petto sono autentiche (due turchesi, uno smeraldo e un lapislazzulo). Con il braccio destro tiene il bambino Gesù raffigurato come Rex Mundi: indossa una corona crucifera, con la mano destra benedice e con la sinistra tiene le Sacre Scritture (indicate, con gesto eloquente, dalla mano sinistra della Vergine che suggerisce in questo modo al fedele la via della Salvezza).
Dal punto di vista stilistico, il volto e lo sguardo si ispirano alla tradizione bizantina delle icone mentre i volumi solidi e massicci sono tipicamente romanici (molti studiosi trovano confronti interessanti con le caratteristiche tipiche del romanico di area lombarda)