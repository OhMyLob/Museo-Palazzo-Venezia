La tradizionale scena dell’omaggio dei Re Magi a Gesù bambino, descritta nel Vangelo di Matteo, è ambientata all’aperto: sullo sfondo spiccano i resti di un colonnato antico, chiara allusione alla vittoria del cristianesimo sul paganesimo. Il lungo corteo che accompagna i tre Magi è caratterizzato dalla presenza di cammelli, raffigurati in modo fantasioso, mentre a destra in primo piano si vede un fanciullo abbigliato secondo la moda tipica del periodo, nell’atto di porgere uno dei tre doni , attirando così l’attenzione dei Magi e dell’osservatore. In primo piano, il più anziano dei tre appare in ginocchio e senza corona, seguito da due cani (che tradizionalmente simboleggiano la fedeltà).  Sul paesaggio che si apre sullo sfondo brilla la stella cometa. 
Il pittore, formatosi a Bologna, lavorò a Palazzo Vecchio a Firenze al fianco di Giorgio Vasari e successivamente giunse a Roma al servizio di papa Gregorio XIII Boncompagni, suo concittadino. Il dipinto, in sintonia con la vicenda biografica dell’artista, fonde elementi tipici della pittura veneto – emiliana con quelli della maniera tosco – romana. 