Il busto di papa Paolo II è stato realizzato dallo scultore Mino da Fiesole, che nacque in Toscana nel 1429. Egli dedicò la sua vita allo studio sistematico della ritrattistica in marmo, facendo costante riferimento ai modelli dell’antichità classica; lavorò al servizio di prestigiose famiglie, ad esempio quella dei Medici, per i quali realizzò nel 1453 il ritratto  di Piero de’Medici. Fu anche autore di importanti monumenti funebri, come quello per i Della Rovere a Santa Maria del Popolo e quello per Paolo II Barbo nella basilica di San Pietro. Il suo lavoro lo portò a realizzare una efficace sintesi tra il classicismo e la tradizione fiorentina.
Il busto poggia su una base ovale con il nome del pontefice “Papa Paolo II Veneziano”. Paolo II  della ricca famiglia veneziana dei Barbo è, a tutti gli effetti, il “padrone di casa” di Palazzo Venezia: nato a Venezia nel 1417, nel 1455 divenne cardinale titolare della basilica di San Marco a Roma e fu eletto  papa nel 1464. Sin da quando era cardinale intraprese lavori di restauro e di ampiamento del palazzo per renderlo adatto al suo alto rango e alle sue aspettative di lusso e raffinatezza, fino a trasformarlo in una residenza pontificia che egli utilizzò in alternativa ai palazzi apostolici vaticani. 
Il papa ha un volto largo e robusto, solcato al lato della bocca da rughe che increspano anche la fronte. L’importanza del ruolo viene affidata alla sontuosa sopravveste, alla grande fibula diamantata e al preziosissimo copricapo ornato con tre corone (triregno), che ostentano la passione di Barbo per l’oreficeria di cui fu collezionista. 
Paolo II può essere considerato il fondatore del carnevale moderno: egli decise infatti di portare i festeggiamenti dalle aree periferiche della città nel centro storico. Uno dei momenti più importanti era la corsa dei cavalli berberi, che partivano a briglia sciolta da Piazza del Popolo e raggiungevano l’odierna Piazza Venezia dove avveniva la “ripresa dei berberi”. Il nome della strada che collega le due piazze – via del Corso – deriva proprio dalle tradizionali corse del Carnevale che si svolgevano lungo il suo tracciato. 