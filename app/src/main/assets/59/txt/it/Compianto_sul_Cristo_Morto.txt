L’opera rappresenta il momento intermedio tra la deposizione dalla croce e la sepoltura di Cristo. L’intera raffigurazione è dominata dal buio antro che si apre dietro i personaggi, che dopo aver partecipato al corteo funebre sono ora radunati presso il corpo di Gesù: la Maddalena, in basso a sinistra, gli cosparge i piedi con unguenti profumati; Giuseppe d’Arimatea tiene in mano i chiodi della croce; Nicodemo, pensoso, si piega in avanti; Giovanni Evangelista prega con le mani giunte esprimendo in modo eloquente la sua disperazione; Maria sostiene il figlio e lo accarezza amorevolmente mentre un angelo tiene la corona di spine. 
Il pittore, durante un suo viaggio a Roma nel 1554, ebbe modo di ammirare le opere di Michelangelo, alle quali si è evidentemente ispirato: il gruppo centrale del dipinto (con Maria che sostiene il Figlio) fu realizzato avendo come modello la Pietà per Vittoria Colonna. (un disegno su carta, attualmente conservato a Boston, che Michelangelo realizzò per l’amica, cui era legatissimo e che fu una delle donne più influenti del periodo). 
