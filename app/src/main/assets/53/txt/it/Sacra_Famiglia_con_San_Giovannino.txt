Molto probabilmente da attribuire a Vasari, il quadro fu realizzato per Francesco di Niccolò Vespucci nel 1544. La Madonna ha una veste rosa cangiante, un manto azzurro le avvolge la spalla destra e un tessuto color malva, fermato sulla nuca da una treccia, le copre il capo. Lo sguardo è profondamente assorto. Sostiene con la mano sinistra la testa del Bambino, dormiente, adagiato sul suo stesso manto; la destra, è teneramente posta sul dorso di San Giovannino per proteggerlo e comprenderlo nell’abbraccio. Indossa una pelle di animale, sostiene con la sinistra la croce di legno e con un gesto pieno di affetto carezza la mano di Gesù. La raffigurazione è chiusa a sinistra dall’immagine di San Giuseppe, avvolto in un manto ocra, con uno sguardo intenso posato sulla Vergine. La scena ebbe un grande successo e fu replicata in numerose versioni: il tema e le misure contenute si prestavano alla devozione privata, incontrando il gusto del collezionismo fiorentino. Tra le diverse versioni del dipinto, esemplari sono quelle del Museo delle Belle Arti a Bordeaux, del Museum of Wellesley College, dell’Hermitage a San Pietroburgo. Ne esistono altre che presentano assonanze più lontane con la tavola della Sacra Famiglia con San Giovannino, come il dipinto conservato al County Museum a Los Angeles, anch’esso attribuito a Vasari.
