Le quattro lastre di marmo sono state realizzate tra il 1461 e il 1463 da Mino da Fiesole per la basilica di Santa Maria Maggiore. Furono commissionate dal cardinale Guillaume d’Esteteville per un altare dedicato a San Girolamo; nel 1586 l’altare fu rimosso nell’ambito dei lavori per la creazione della cappella funebre di papa Sisto V Peretti (1585-1590) e i rilievi furono portati nella villa del pontefice, situata nei pressi della basilica. Quando alla fine del XIX secolo la villa fu smantellata, i pannelli arrivarono al Museo Artistico Industriale e infine, nel 1975, entrarono a far parte delle collezioni di Palazzo Venezia.
Le lastre rappresentano alcuni degli episodi più significativi della vita di San Girolamo.
La prima lastra è bipartita e raffigura: San Girolamo penitente che si batte il petto con una pietra contemplando il crocefisso nel deserto e San Girolamo nello studio, mentre traduce la Bibbia dal greco al latino. La seconda e la terza lastra raccontano le storie ambientate nel convento: nella seconda San Girolamo guarisce il leone, rimuovendo una spina dalla zampa dell’animale sotto lo sguardo impaurito dei monaci, nella terza il Leone riporta al convento gli animali rubati, dimostrando gratitudine nei confronti del suo benefattore. Il ciclo, che probabilmente contava anche altri pannelli, si conclude con la Visione di Sant’Agostino, il quale, durante lo studio, viene a conoscenza della morte di Girolamo tramite un’apparizione in cui il Santo è avvolto in una mandorla di luce insieme a San Giovanni Battista.