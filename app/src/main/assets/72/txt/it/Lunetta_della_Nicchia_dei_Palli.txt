La lunetta  fu realizzata sotto il pontificato di Innocenzo III (1198-1215) come coronamento della Nicchia dei Palli che si trova nella confessione della basilica di San Pietro, esattamente sotto l’altare papale. La nicchia contiene un’urna all’interno della quale sono conservati i palli, sottili stole bianche decorate da croci nere, simbolo del potere arcivescovile e consegnate dai pontefici secondo un rituale antichissimo. Tessuti dalle suore di Santa Cecilia in Trastevere con la lana degli agnelli benedetti nella basilica di Santa Agnese sulla Via Nomentana, i palli vengono riposti nell’urna per essere consegnati  con cerimonia solenne il 29 di giugno (giorno in cui si commemorano i Santi Pietro e Paolo).
Nel tondo centrale sono rappresentati Cristo come Agnus Dei (agnello sacrificale) e la Porta della Salvezza; intorno ci sono i quattro elementi simboli degli evangelisti (leone, aquila, toro e angelo corrispondenti a Marco, Giovani, Luca e Matteo). Nel tondo sovrastante sono invece presenti il faldistorio (seggio) e la mitra (copricapo), chiari riferimenti al potere vescovile. Sull’arco sono rappresentati i dodici apostoli che tengono le sacre scritture (ad eccezione di Pietro, che stringe le chiavi e benedice), mentre lungo la base ci sono i profeti.
Nella parte posteriore è incisa la scena della consegna dei palli ai ventiquattro arcivescovi neoeletti da parte del papa. 
