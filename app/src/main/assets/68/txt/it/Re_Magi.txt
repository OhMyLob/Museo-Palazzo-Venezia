La ricca collezione di sculture lignee di Palazzo Venezia comprende anche queste due statue dei Magi Gaspare e Baldassarre, lavorate a tutto tondo in un unico blocco di legno pieno.
Gaspare, il più giovane dei due e privo di barba, è alto m 1,74 e indossa un mantello color blu; Baldassarre, uomo maturo dalla barba corta e scura, è alto m 1,76 e veste un manto rosso cinabro. Si tratta quindi di sculture a grandezza naturale destinate ad una “sacra rappresentazione” , cioè una vera e propria azione drammaturgica che inscenava  uno degli episodi più importanti della storia sacra. Questo fenomeno, promosso soprattutto dagli ordini mendicanti, intendeva coinvolgere emotivamente la comunità dei fedeli durante solennità speciali come il Natale, l’Epifania, la Pasqua. Le due statue erano originariamente conservate nella Galleria Nazionale di Arte Antica a Palazzo Barberini e furono probabilmente realizzate dalla stessa bottega che scolpì un gruppo (completo di tutte e tre le figure) pressochè identico conservato a Fabriano: qui era infatti attivo e molto apprezzato Giovanni di Bartolomeo, un monaco olivetano specializzato come scultore di presepi e apprezzato anche al di fuori dei confini cittadini.