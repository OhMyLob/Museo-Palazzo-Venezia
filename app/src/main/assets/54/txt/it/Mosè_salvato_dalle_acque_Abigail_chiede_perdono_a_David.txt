I due dipinti furono commissionati al pittore bolognese Giuseppe Maria Crespi (detto ”lo Spagnolo” per la sua abitudine di vestirsi secondo la tipica moda spagnola dei suoi tempi) dal cardinale Tommaso Ruffo tra il 1721 e il 1727, durante il periodo in cui ricopriva la prestigiosa carica di legato pontificio a Bologna.  Tra i due vi era un solido legame di amicizia e di fiducia: quando Crespi avanzò al cardinale la richiesta di grazia per due condannati, questi gliela concesse, chiedendo all’artista di ricambiare la sua benevolenza facendogli dono di due quadri con un significato simbolico evidentemente connesso a tale circostanza.
Il tema del perdono è infatti rappresentato tramite l’episodio biblico di Abigail e Davide. 
La storia di Abigail è narrata nel libro di Samuele: “donna di buon senso e di bell’aspetto”, era la moglie di Nabal, ricco proprietario di armenti. Davide, trovandosi in difficoltà nel deserto  mandò i suoi servi da Nabal per chiedergli provviste, ricordandogli della protezione precedentemente offerta dalla sua gente ai suoi uomini e alle sue greggi.  Nabal però si rifiutò con arroganza e Davide, offeso e adirato, decise di vendicarsi uccidendo tutti i maschi della sua famiglia. Quando Abigail venne avvertita dell’imminente attacco, di nascosto dal marito e con l’aiuto dei suoi servi, caricò sugli asini una grande quantità di provviste e si recò da Davide: gettandosi ai suoi piedi, lo supplicò di perdonare l’offesa subita e di salvare la sua gente. Davide, commosso, rinunciò al suo proposito e ringraziò Abigail per avergli impedito di compiere una strage.
Il tema della salvezza è invece rappresentato dal famoso episodio biblico di Mosè salvato dalle acque.
La composizione di questo dipinto è pervasa di movimento e di teatralità che si organizzano intorno a un nucleo narrativo che fa perno sulla figura centrale della figlia del farone e delle sue ancelle, indaffarate intorno al piccolo Mosè in fasce. Le donne si muovono in modo concitato ed emanano luce propria che contrasta con il tono scuro dello sfondo, caratterizzato da un paesaggio naturalistico.