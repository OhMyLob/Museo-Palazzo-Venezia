“Due amici” è una delle opere più prestigiose del Museo e il suo autore – Giorgio da Castelfranco Veneto detto Giorgione – è uno dei più famosi e importanti artisti del Rinascimento italiano. Figura enigmatica, visse solo 33 anni (morì probabilmente durante l’epidemia di peste che colpì Venezia nel 1510), fu autore di pochissimi quadri, tutti capolavori affascinanti, spesso dedicati a temi particolari e coltissimi, con significati di difficili da cogliere e interpretando i vari soggetti con profonda introspezione psicologica. Si formò nella bottega di Giovanni Bellini, da cui apprese le novità della pittura tonale e l’attenzione alla natura; non fu pittore di grandi opere pubbliche, lavorando prevalentemente per la raffinata aristocrazia veneziana. 
L’attribuzione di questo dipinto a Giorgione è stata a lungo discussa dalla critica ed oggi riconosciuta da gran parte degli studiosi.
Il quadro è una delle invenzioni più originali dell’epoca ed occupa una posizione di centralità nel panorama della ritrattistica italiana all’aprirsi del XVI secolo, rappresentando un punto di svolta rispetto a come fino al allora era stato concepito questo genere. 
Ci troviamo difronte a due giovani, con due differenti atteggiamenti: il ragazzo in primo piano, vestito elegantemente con una camicia bianca e una veste nera bordata in oro, appare malinconico e vagamente triste, il suo sguardo è assorto e quasi apatico. Sorregge il capo con la mano destra, poggiandosi ad un parapetto, mentre con l’altra mano tiene un melangolo, un tipo di arancia dal profumo dolce e dal gusto acido e amaro, che, sin dall’antichità, simboleggia le due facce dell’amore. Il personaggio in secondo piano sembra più giovane e non pare condividere con l’altro la condizione melanconica. Ha uno sguardo più spavaldo e furbo, sembra scrutare l’osservatore e anche dalle fattezze del volto si capisce che ha un carattere e uno stato d’animo diverso. 
Molto probabilmente Giorgione esprime attraverso i due giovani le diverse condizioni d’amore descritte da Pietro Bembo nel suo componimento in forma di dialoghi, gli “Asolani”. Ambientato nella raffinata corte di Caterina Cornaro (regina spodestata di Cipro) ad Asolo, raccoglie le riflessioni sui vari modi di vivere il sentimento amoroso: quello triste e infelice, quello lieto e spensierato, l’amore platonico ed infine l’ascesi verso la bellezza divina e trascendente.
