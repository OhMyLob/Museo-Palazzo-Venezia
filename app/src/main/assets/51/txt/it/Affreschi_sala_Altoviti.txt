Questa sala (Sala Altoviti) prende nome dagli affreschi di Giorgio Vasari, originariamente dipinti per la loggia di Palazzo Altoviti; è una delle tre stanze risultanti dalla partizione della Sala Nova, che dopo l’incendio del 1569 aveva sostituito la Sala Pisana. 

Palazzo Altoviti era la residenza romana del banchiere fiorentino Bindo Altoviti e si trovava di fronte a Castel Sant’Angelo, sulla riva sinistra del fiume Tevere, nella zona che potrebbe essere definita la Wall Street  della Roma dei Papi, dove vivevano le principali famiglie di banchieri toscani. Ancora oggi le strade portano nomi eloquenti come “via dei Banchi Vecchi”, “Via dei Banchi Nuovi”, “Via del Banco di Santo Spirito” ecc.
Bindo Altoviti era giunto a Roma nel 1550 al servizio del neo-eletto papa Giulio III Ciocchi Del Monte, al cui aveva fornito il sostegno economico per la costruzione della sua villa suburbana, oggi nota come Villa Giulia. In quel cantiere lavorava anche Giorgio Vasari, al quale Altoviti nel 1553 chiese di realizzare questo ciclo di affreschi.
Nell’ovale centrale è rappresentato il mito di Cerere, dea della fertilità e della prosperità: è seduta in trono e tiene una cornucopia e spighe di grano; le rendono omaggio porgendole primizie e frutti della terra sacerdoti e ancelle.  Accanto al trono c’è un serpente, che nel mondo classico era considerato simbolo della forza generatrice della terra e della ciclicità della vita, per via delle sue spire e per il fatto che fa la muta della pelle. E’ interessante notare che nel volto del sacerdote che indossa il manto giallo si può riconoscere il ritratto di Bindo Altoviti, mentre in quello del sacerdote che gli sta accanto si può identificare Michelangelo Buonarroti, amico del banchiere.
Nei quadrati ai lati dell’ovale sono rappresentate due divinità fluviali: il fiume Arno, incoronato dalla personificazione di Firenze e affiancato dal leone marzocco e dal giglio, e il fiume Tevere, incoronato dalla dea Roma, con accanto la lupa e i gemelli.
Alla base della volta, entro ovali e esagoni, si sviluppa il ciclo dei Dodici Mesi: si inizia dal mese di Marzo, perché secondo il calendario fiorentino l’anno cominciava con l’incarnazione di Cristo, cioè il 25 marzo (giorno dell’Annunciazione). È rappresentato dal dio della guerra Marte, mentre il successivo mese di Aprile è simboleggiato dalla dea della bellezza Venere, insieme con il figlio Eros: nel viso di Marte è raffigurato Giambattista Altoviti, figlio di Bindo, e in quello di Venere la futura moglie Clarice Ridolfi. La scelta di rappresentare il mito di Cerere è probabilmente dovuta al desiderio di augurare alla coppia in procinto di sposarsi prosperità e fertilità, garantendo così la continuità della famiglia.
Gli altri dieci mesi seguono un altro criterio e sono rappresentati ciascuno dalle tipiche attività agricole: ad esempio, Settembre è un uomo che raccoglie l’uva, Febbraio un vecchio che si scalda davanti al fuoco e così via. Tra gli altri, è curioso notare come lo stesso Vasari abbia deciso di realizzare il proprio autoritratto nel mese di Luglio, apparendo come un uomo intento a mietere il grano (reclamando in tal modo il compenso che gli aspettava).
Nel 1876 per porre fine ai problemi causati dalle frequenti esondazioni del Tevere, fu emanata la cosiddetta “Legge del Tevere” che stabilì la costruzione degli argini del fiume (i “Muraglioni”), per erigere i quali fu necessario sacrificare abitazioni e palazzi che affacciavano direttamente sulle sponde. Anche Palazzo Altoviti andò distrutto ma prima della sua demolizione si decise di salvare gli affreschi di Vasari, rimossi con la tecnica dello “strappo” e rimonatati a Palazzo Venezia tra il 1924 e il 1929. Gli affreschi, fissati su un supporto in tela e sostenuti da un’armatura metallica, furono agganciati al soffitto tramite un complesso sistema di travi e tiranti. Grazie ad una botola, corrispondente al monocromo color marrone con la scena di Cerere che affida a Trittolemo la sua missione accanto alla rappresentazione del fiume Arno, è possibile monitorare tutto il complesso sistema di ancoraggio.
