La scultura rappresenta la Madonna vestita di blu, seduta su un trono e con in braccio il figlio Gesù, colto nel gesto umanissimo e tipicamente infantile di giocare con il velo della madre. Il mantello della Vergine lascia ben vedere il ventre ancora rigonfio, a sottolineare la recente maternità . La coppia, colta in un momento di quotidianità, era destinata ad una visione a tutto tondo come testimonia la decorazione della parte posteriore  (l’unica a conservare l’originaria pellicola pittorica) ed è considerata opera dello scultore Nicola di Nuto, autore intorno al 1331 degli stalli del coro ligneo del duomo di Orvieto.